Toverland heeft het eindelijk gemaakt in de pretparkwereld! Zelfs duiven zijn niet meer weg te slaan! Echter zijn het geen welkome bezoekers. Nadat relocatiepogingen faalden [besluit Toverland om ze nu maar gewoon af te schieten](https://www.looopings.nl/weblog/12020/Toverland-krijgt-vergunning-om-duiven-af-te-schieten-Veel-overlast.html).

Dat afschieten gaat op de lange termijn nooit werken. Uiteindelijk zit daar doodleuk weer een nieuwe groep duiven op je ingang te schijten. Uit het artikel blijkt dat Toverland zijn uiterste - *ahem* - best gedaan heeft om iets aan de duivenoverlast te doen:

> We hebben ze geprobeerd te vangen en te verplaatsen en we hebben geprobeerd om het minder aantrekkelijk te maken om op die plek te nestelen. Toch bleven ze terugkomen.

Ik moest wel een klein beetje lachen om deze diervriendelijke knulligheid. In mijn gedachten zie ik al een gefrustreerde werknemer achter die duiven aanrennen om ze te vangen. Misschien dat ze in Toverland nog niet erg bekend zijn met de eigenaardigheden van de duif maar de volgende feiten zijn over het algemeen toch welbekend:

* Het zijn snelle vliegers met een groot uithoudingsvermogen.
* Ze hebben een extreem goed orientatievermogen.
* Ze zijn enorm honkvast.

Deze eigenschappen verklaren meteen al waarom verplaatsen nooit zal werken. Misschien als je ze naar Japan verkast. Maar dan nog zou het me niet verbazen als ze sneller als verwacht gewoon weer op hun oude plek ziten.

## de situatie
Voordat we over een oplossing kunnen praten moeten we eerst kijken waardoor het probleem ontstaan is. Jaren geleden stond ik geregeld voor de ingang in kwestie en ik kan me niet herinneren dat ik daar ooit meer als een verdwaalde duif gezien heb.

Jaren later is er een duivenprobleem. Een duivenprobleem ontstaat altijd vanwege mensen. Onbewust of bewust maken wij een plek waar het voor een doorsnee duif goed genoeg is. En omdat duiven vrij taai zijn ontstaat zo'n plek al relatief snel.

De bewuste locatie is de oude hoofdingang bij Toverland en dit is een kunstof rots-constructie die tegen de enorme verticale gevel van een industriele hal geplaatst is. Op fotos is deze hal duidelijk te zien. De hoogte van de decoratie is dusdanig dat een duif daar kan gaan zitten zonder bang te hoeven zijn dat mensen (of andere gevaren zoals katten) te dicht bij komen. Daarnaast is het een uitstekend uitzichtpunt over het plein en met de grote gevel van de hal achter zich is de duif uitstekend beschermd. In het slechte geval is er een vrije ruimte en een nabije bosrijke omgeving om gevaar te ontwijken.

Dan staan er, met name in de winter als die ingang de enige in gebruik is, best geregeld groepen mensen te wachten op dat plein. Een duif hoeft dan maar een beetje parmantig rond te lopen en kan al snel rekenen op een paar kruimels eten. Vogels zijn best kien en met name duiven trekken andere duiven aan. Het duurt dan ook niet lang voordat er meer als een paar zitten om gebruik te maken van het gratis ontbijt.

Zolang er een perfecte plek is om alles te overzien en daarnaast een plein vol mensen die voedsel verschaffen is het niet verwonderlijk dat deze duiven zich niet zomaar laten verplaatsen. Het is wel erg treurig dat Toverland met een Endlösung komt wat niet eens een eindoplossing is. 

Je kunt deze duiven wel afschieten maar er hoeven maar één of twee duiven te beseffen dat daar eten is en voordat je het weet zit je weer met exact hetzelfde probleem. En dan?

## het probleem
Waarom gaat Toverland al die duiven afschieten? Toverland zegt hiervoer het volgende:
> De poep van de duiven zorgt niet alleen voor schade aan de decoraties, weet de woordvoerster. "Opgedroogde duivenpoep is potentieel gevaarlijk omdat er schimmels en parasieten in kunnen zitten. Je kunt er behoorlijk ziek van worden. Het is dus in het belang van onze medewerkers en gasten dat de overlast stopt."

Afgezien van alle bloempraat zitten hier twee stellingen in:
* De poep van de duiven zorgt voor schade aan de decoraties.
* Opgedroogde duivenpop is potentieel gevaarlijk omdat er schimmels en parasieten in kunnen zitten. 

Deze stellingen zijn niet onwaar maar er ontbreekt wel enige nuance.

### Schade aan decoraties
Als dit specifiek over de "oude" ingang gaat dan is die eigenlijk niet eens zo mmooi meer. En voor mij past hij al helemaal niet meer in het moderne Toverland. Als dat ding afbrokkelt is dat niet alleen door de duiven maar mede dankzij de duiven. Misschien als Toverland wat vaker die oude meuk zou schoonmaken en schilderen dat er niet zo'n probleem zou zijn.

### Duivenpoep is potentieel gevaarlijk
Inderdaad. Poep, van welk organisme dan ook is potentieel gevaarlijk. Zuurstof is potentieel gevaarlijk. Vuur is potentieel gevaarlijk. Autorijden is potentieel gevaarlijk. Bedankt Toverland voor deze wijsheid.

Dat is waarom je dingen eens in de zoveel tijd moet schoonmaken. Dat is waarom je af en toe met een huge druk je exterieur schoonspoelt of je voorgevel schoon spoelt. Of je laat het gewoon verotten en geeft dan de duiven de schuld zodat een of andere lokale jager effe lekker zijn geweertje leeg kan laten paffen op wat levende doelwitten, dat kan natuurlijk ook.

## de oplossing
Laten we vooropstellen dat een echte oplossing onmogelijk is zolang er voedsel voorhanden is. Vogels en in dit geval duiven zullen echt niet ergens met een groep blijven hangen als er niet genoeg voedsel is. Over het algemeen zijn grote groepen duiven afhankelijk van mensen voor hun voedsel dus zodra die toestroom stop zullen ook de duiven vertrekken.


