Goeiesmorgens Cheeta's,

Tenminste, ik neem aan dat althans de meeste van jullie dit morgenvroeg pas lezen (zoals het hoort).

Persoonlijk was ik niet tevreden over mezelf vandaag:
* Te laat met voorbereiden van de demo vandaag dus we kregen nog heel dat Windows 10 setup geneuzel
* Ik was in de war met A.04 en A.05 en dat hielp ook niet echt om iedereen op de juiste plek te krijgen
* Het feit dat ik "de grote" spreekkamer niet had en "de kleine" niet meer beschikbaar was
* Waardoor we moesten verkassen naar de zolder
* TFS UI (web of geen web) is altijd een soort van *choose your own adventure* voor me
* Er *gescrambled* moest worden om een beamer te regelen en ik geen idee had waar die stond
* En het was best koud op zolder uiteindelijk
* En eigenlijk was het gewoon best ruk met die beamer (ik had soms geen idee wat ik aan het doen was door de vouw en vlekken op de muur, afgezien van de slechte afstelling van de beamer)
* Ik was absoluut niet blij met het feit dat we vandaag zoveel door moesten spreken als ad-hoc refinement. Ik was terdege gewaarschuwd maar had niet genoeg geanticipeerd en liet uiteindelijk mijn frusties blijken. Dit was niet bevorderdelijk voor het overleg en ik beschouw dit ook ook als een ernstige fout.
* Het was lastig voor mij om een duidelijke pet te dragen... Zit ik daar als scrum master of ontwikkelaar?

Alles van bovenstaande hoop ik op te pakken door betere facilitering en gevoel voor proces en ritme voor en van het team. En door een betere voorbereiding, meer ervaring in de rol van scrum master, en meer feeling met de werkzaamheden die zich concentreren rondom het ontwikkelteam. 

Het laatste punt is lastiger, ik krijg daardoor de rol van "voorzitter" (iemand die op de tijd let) maar tegelijkertijd als iemand die tijd verbrand door zo nodig zijn mening te moeten laten horen. Het zou makkelijk zijn als ik me (grotendeels) van dat soort discussies kan onthouden maar tegelijkertijd denk ik niet dat de organisatie verwacht dat ik mijn rol als ontwikkelaar zomaar laat liggen (dat zou ik eigenlijk ook niet echt willen of kunnen). 

Dit is mijn probleem en hoop hier ook in de komende weken duidelijkheid over te krijgen zodat ik me beter kan schikken naar de verwachtingen van iedereen.

Als jullie van mij verwacht hadden dat ik meteen die top scrum master zou zijn vanaf dag 1 dan spijt het me dat ik jullie teleur heb moeten stellen. Ik ben zeker van plan om voor ons team te vechten maar Cheeta's pakken dat over het algemeen ietwat tactvoller aan. Ik voorzie zeker nog een paar weken en misschien wel een paar maanden voordat we echt warm gedraaid zijn nu rollen en dynamiek binnen het team veranderen.

Er vielen me (niet alleen) vandaag echter ook wel een paar zaken op met name ten opzichte van andere teams waarin ik gewerkt heb.
* Iedereen lijkt zich in te willen dekken. Ik heb in die twee dagen nog niemand een fout of een verkeerde keuze toe horen geven. Het is altijd de fout van anderen of omstandigheden. Voor mij is dat curieus aangezien een goed staaltje nederigheid en gezond wantrouwen in zaken die je implementeert op dat vlak geen slechte eigenschap is van een ontwikkelaar. Zelfs tijdens de demo werden er technische excuses ter tafel gebracht terwijl de klant natuurlijk niet zit te wachten op geneuzel over een technische keuze die (wellicht buiten onze wil om) gemaakt is. 
* Als je probeert met zijn allen een sprint op te zetten dan gaat dat in eerste instantie niet slecht maar al snel zitten we eindeloos rond te dwalen over van alles en nog wat. Behalve over wat wij als team kunnen doen. Altijd was het weer zo'n "ja maar" of "hij", "zij" of "hun" verhaal. Ik snap het sentiment maar dat is iets waar we voor uit moeten kijken. We maken deel uit van een groter geheel. En ik snap dat de boze buitenwereld problemen op je afstuurt. Het is een eindeloze stroom van problemen die we, ironisch genoeg als organisatie vaak hadden kunnen voorkomen of op zijn minst eerder kunnen diagnosticeren (door anticipatie en manier waarop je software ontwikkeld).
* Ik heb absoluut geen zin om agent of meester te gaan spelen. Ik ben dan wel scrum master maar moet ik echt mensen zo vaak achter de vodden gaan zitten om alleen al achter hun monitor vandaan te komen? Die events zijn er niet voor mij omdat ik zo nodig effe moet bewijzen dat ik de scrum master ben, die events zijn er voor ons, het is aan ons om daar iets van te maken, TV of geen TV, ruimte of geen ruimte, zolder of... ugh kouwe zolder.
* Ik vraag me soms bijna af - zijn we hier nog wel professionals? Hoe goed we wel of niet zijn, dat maakt geen reet uit eigenlijk. Zien we nog wel de realiteit. Of zijn we verzuurd vanwege het niet bereiken van de utopie waarover we al zo lang fabuleuze verhalen horen? Waar staan we, wat gaan we doen om daar dichterbij te komen? Niet wat er gedaan worden. Het komt er voornamelijk op neer dat andere mensen en/of partijen dingen moeten doen om onze weg makkelijker te maken. Maar helaas, zo werkt dat niet.               
* Nogmaals (en dit is belangrijk), ik ben niet van plan om individuen of kleine groepjes mensen aan te jagen in de toekomst om deel te nemen aan scrum events. Degenen die niet op tijd op komen dagen zijn wat mij betreft betreft gewoon afwezig indien geen andere informatie bekend is. Ik weet niet precies of ik gewoon getest wordt als scrum master en/of persoon. Of dat sommige mensen inderdaad zo'n groot hart hebben dat ze zelfs die 5 of 10 minuutjes te benutten om helemaal op te gaan in hun werkzaamheden. Hoe dan ook, ik heb bewust alle huidige tijden geprobeerd te handhaven en het ontmoedigd me een klein beetje om te ervaren dat sommige mensen eigenlijk helemaal geen zin lijken te hebben in Scrum.

We moeten proberen om als team een soortgelijke ambitie te delen om wat dan ook te doen om software op de juiste manier te bouwen binnen de mogelijkheden die we hebben, om de dingen die we maken te delen met het team, ze ernaar te laten kijken, te laten zien wat je gedaan hebt en daar trots op te zijn. Om lef te hebben, om het voortouw te nemen, om te doen in plaats van te zeggen. En om te zeggen wat je denkt.

Excuses voor wederom zo'n lang bericht. Als je tot zover gelezen hebt dan verdien je niet alleen excuses maar ook waardering. Ik zie graag een (net zo lang) essay terug om mij te vertellen hoe alles wat ik hierboven zeg compleet verkeerd is.

En tot slot, wedermaals, een gedachte van wellicht mijn grootste voorbeeld.

> For me, the first challenge for computing science is to discover how to maintain order in a finite, but very large, discrete universe that is intricately intertwined. And a second, but not less important challenge is how to mould what you have achieved in solving the first problem, into a teachable discipline: it does not suffice to hone your own intellect (that will join you in your grave), you must teach others how to hone theirs. The more you concentrate on these two challenges, the clearer you will see that they are only two sides of the same coin: teaching yourself is discovering what is teachable. &#8212; [Edsger Dijkstra](https://en.wikiquote.org/wiki/Edsger_W._Dijkstra)